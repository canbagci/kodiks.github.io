---
layout: post
title: Paket Servisin Püf Noktaları Nelerdir?
summary: Paket Servisin İncelikleri - Restoran ve Kafe İşletmecilerine Altın Değerinde Öneriler
date: 2018-09-13 09:00:00
image: "/assets/img/blog/blog2.png"
author: "Adisyo"
categories: [Paket Servis, Yemek]
tags: [Paket Servis, Adisyo, Adisyon, Restoran, Kafe]
permalink: /blog/:title
---

**Paket Servisin İncelikleri: Restoran ve Kafe İşletmecilerine Altın Değerinde Öneriler**

Beyaz yakalılardan üniversitelilere, vakitsizlikten yakınıp yemek yapmaya hatta yemek için dışarı çıkmaya vakti olmayanlara kadar herkesin tercihi… Eve/ ofise yemek siparişi yani paket servis gün geçtikçe daha popüler hale geliyor; lokanta/ cafe/ restoran işletmecileri de paket servis hizmetleriyle cirolarını artırmayı planlıyor

Sürekli bir koşuşturmaca içerisindeyiz. İşe yetişmeye çalışıyoruz, işten çıktığımızda “ev”e yetişmeye çalışıyoruz. Bu hızlı tempoda acıkıyoruz ama yemek yemeye bile vaktimiz olmuyor! O zaman ilk akla gelen ofise/ eve yemek siparişi vermek yani paket servise başvurmak oluyor.

Restoran işletmecileri ise rekabetin bol olduğu bu ortamda paket servis hizmetlerini devreye sokup cirolarını artırmayı hedefliyor. Nasıl bir yol izlenmeli? Paket servisin püf noktaları nelerdir? Mekan işletmecileri ve sahipleri için altın değerinde bir rehber hazırladık.

**İşletmecinin Yanıtlaması Gereken Sorular**

Masa, paket servis, gel-al müşterisi arasında bir denge var mı? Masada servis alan müşterinin fiyat beklentisi nedir? Pazarlama kanalları nedir? Rakipler ve bölge incelemesi yapıldı mı? Yatırımın geri dönüşü ölçülebiliyor mu? Bu sorulara net yanıtlar verip yola çıkın.

**Kaliteli ve Hızlı Servis**

Bir siparişin yanlış ve eksik gelmesi kadar can sıkıcı olan bir şey daha var ki o da siparişin geç ve soğuk gelmesidir! Siparişleri başka bir restorana kaptırmak istemiyorsanız, öncelikle siparişleri en kısa zamanda ve “sıcak” olarak adrese teslim etmelisiniz. Tabii ki tam tersi olarak soğuk gelmesi gereken siparişlerin “haşlanmış” olarak gelmesi de eksi puan olarak restoran hanenize yazılmakta… Kapasitenizi aşan bölgelerden sipariş almayın.

**Güleryüz Ve Güven**

Diyelim ki sipariş tam zamanında ve gerektiği “sıcak”lıkta adrese ulaştı. Ama o da ne?! Servis elemanı siparişi fırlatır gibi teslim etti ve gitti! Alın, bir eksi puan daha… Güleryüzlü ve güvenilir servis elemanlarına ihtiyaç var. Bir tebessüm, özen, saygı; yemeğin lezzetini “yıldızlı” hale getirecek. Ayrıca servis elemanı, siparişi teslim edene kadar açık alanda öyle değil mi? Yani motosiklet kullanıyorsa mutlaka kaskı olmalı. Giyimine özen göstermeli.

**Paketleme/ Ambalaj Sorunu**

Yemek güzel, güleryüzlü servis elemanı tarafından “zamanında” adrese ulaştı ama yine bir sorun var! Defalarca sarılmış, ezilmiş, sızdırmış ambalajlar! Üstelik paket açılmış, her şey dağılmış. İşte burada paketleme ve sunumun da ne denli önemli olduğunu not düşüyoruz. Teknoloji son derece gelişti; yemeği sıcak ya da soğuk muhafaza eden, dağılmasını engelleyen, neredeyse müşterinin restoranda masasına servis edilmiş gibi bir sunumla eline ulaşmasını sağlayan paketleme araçları/ kaplar mevcut. Hijyene ekstra dikkat edin. Ayrıca porsiyon ölçülerinde de hassas davranın. Müşteri, paket serviste, restorandaki porsiyonun yarısıyla karşılaşmamalı. Sonuçta aynı fiyat öyle değil mi?

**Kampanyaların Önemi**

Yukarıda sözünü ettiğimiz kurallara uydunuz, şimdiden müşteri kazandınız! Onları kaybetmemek adına ikramlarda (salata/ meze/ tatlı gibi) bulunabilir, kampanyalarla müşterilerinizin sizden vazgeçmemesini sağlayabilirsiniz. Paket serviste inşa edilen müşteri memnuniyeti, işletmelere sadık müşteriler kazandırır. Sevdiğiniz yemekler, ayağınıza kadar tam istediğiniz şekilde geliyor! Neden başka bir yer tercih edesiniz ki! Sadık müşterilerinizin kaydını tutun, onların “her zamanki” siparişlerini es geçmeyin. Ayrıca menüye yeni eklenen ürünler varsa, çeşitli kampanyalar ve indirimlerle bu ürünleri tanıtabilirsiniz.

Mekanın web sitesini güncellemeyi unutmayın. İletişim bilgileriniz her zaman doğru olmalı. Müşterileriniz sizi dakikalarca aramamalı. Web sitesiniz ve sosyal medya hesaplarınız dışında broşürler, buzdolabı “magnet”ları da hazırlatın. Yalnız çevre kirliliğine dikkat! Sokaklarda, apartman önlerinde onlarca broşürünüzün olması size artı puan kazandırmaz. Reklam bütçeniz doğrultusunda dijital ya da yazılı/ görsel basına ilan da verebilirsiniz.