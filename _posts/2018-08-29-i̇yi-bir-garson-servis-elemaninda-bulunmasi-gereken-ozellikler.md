---
title: İyi Bir Garson ve ya Servis Elemanında Bulunması Gereken Özellikler
layout: post
summary: Herkes Garsonluk Yapabilir Ama Herkes İyi Bir Garson Olamaz! İyi Bir Garsonda
  Bulunması Gereken Özellikler
date: '2018-08-29 12:00:00 +0300'
image: "/assets/img/blog/blog3.png"
author: Adisyo
categories:
- Müşteri
tags:
- Garson
- Adisyo
- Adisyon
- Müşteri
---

**Herkes Garsonluk Yapabilir Ama Herkes İyi Bir Garson Olamaz! İyi Bir Garsonda Bulunması Gereken Özellikler**

Garsonluğu kimileri geçici görür, kimileri ise hayatını bu işe adar, sektörde haklı bir üne sahip olur. Yüksek enerji gerektiren bir iş olduğu için genellikle 18–40 yaş ortalamasındaki kişilerin yaptığı garsonluk, “doğru” yapıldığı takdirde işletmelerin itibarını yükseltir, müşteri sayısını artırır

Pek çok iş kolay değil ama garsonluk ya da servis elemanı olmak da göründüğü kadar kolay değil! Sürekli ayakta olmayı ve yüksek enerji gerektirir. Sürekli getir-götür yapmak, beklerken bile ayakta durmak, her zaman dikkatli olmak şarttır. Bu nedenle genellikle gençlerin, 18–40 yaş aralığındaki kişilerin tercihidir. Mekan sahipleri ve işletmeciler de özellikle part-time işlerde genç garsonlarla çalışmayı ister. Yoğun iş temposu kimi zaman müşterilerin şikayetlerinin çoğalmasına neden olur ki bu bir işletme için eksi puandır.

İşletmelerin itibar kaybına uğramaması, genel iş düzeninin saat gibi tıkır tıkır işlemesi için iyi servis elemanlarına ihtiyacı var! Bir garson ya da servis elemanı nasıl olmalı? Belli başlı özellikleri şöyle sıralamak mümkün:

Bir garson ya da servis elemanı kıyafetlerine, temizliğine, eline yüzüne dikkat etmeli. Müşteriyle bire bir muhatap olan kişi odur; bu nedenle düzenli ve temiz görünüm büyük önem taşır. Garsonun bakımsız oluşu, algısal olarak müşterinin de o mekan hakkında kötü düşünmesine, mekanın pis olduğunu düşünmesine yol açar. El ve tırnak temizliğini özellikle not düşüyoruz. Aşırı parfüm de iyi değil, ter kokusu da…

Müşteriler oturmadan önce masa kontrol edilmeli, temizlenmeli, düzenlenmeli. Masa hazır değilse ve makul bir sürede hazırlanması mümkün değilse, bir şeyler ikram edilmeli.

**İyi Bir İletişim, Düzgün Türkçe**

İletişim için güzel Türkçe şart! Müşteriyle güzel Türkçeyle konuşulmalı, mesafe korunmalı. Ne çok soğuk ne de laubali olunmalı. Müşteriye “Siz” diye hitap edilmeli. Müşteriler, sıcak bir selamlamayla karşılanmalı. Bir garsonun sevimli olması da gerekmez, müşteriye iltifat etmesi de beklenmez, unutulmamalı!

Servis tamamlandıktan sonra adisyona işlenmeli. Hata olmaması açısından adisyona yiyecek içeceklerin yazılması ertelenmemeli. Hızın önemi tartışılmaz…

Selamlamanın ne denli önemli olduğunu söylemiştik, aynı şekilde restoran ya da kafeden ayrılmak üzere olan müşterilere “İyi Günler/ İyi Akşamlar” denilmeli.

Çalışma saatleri, mekana göre değişebilir ve denetlenmesi de kolay değildir ama ihmale gelmez. Part-time çalışma saatleri genellikle 4–6 saat arasındadır, tam gün ise 8–10 saat aralığında… Mesai bazen 12–14 saate kadar çıkabilir ki mesai ücretleri de işletme sahibi tarafından ihmal edilmemelidir (Bu yoğun tempoda tabii ki rahat ayakkabılar tercih sebebi!)Genellikle asgari ücret baz alınsa da mekana ve semte göre maaşlar farklılık gösterebilir. Garsonlar da haklarını bilmeli, işe başlamadan önce taleplerini dile getirmeli.

**Bahşiş Önemli Ama Bahşişe Göre Servis Yapılmaz**

Bahşiş; garson veya servis elemanı açısından son derece önemli. Mekanın konumu, yoğunluk, semt de bahşişi belirleyen unsurlardan. Kimi mekanlarda, özellikle gençlerin rağbet ettikleri yerlerde kasa yakınında “Tip-Box” (Bahşiş Kutusu) bulunur. Servisten ve mekandan memnun kalan müşterilerin ihmal etmemesi gereken bir konu. Şunu da not düşelim: Bahşişe göre servis yapılmaz. Müşteri, müşteridir!

İnsanlarla yapılan her iş zordur, müşteriyle yüz yüze iletişim halinde olan garsonlar için de öyle… Sinir bozucu, stres nedeni durumlar olsa da iyi bir garson, sakinliğini korumalı, çözüm odaklı olabilmeli.

Profesyonel bir garson, müşterilerin sohbetini bölmez. Mekanın spesiyalitelerini saymak için bile bölmeye teşebbüs etmez. Ayrıca çok hızlı konuşmaz; müşteri mekana ilk kez geliyor olabilir, menüyü kimsenin bilmesi gerekmiyor ki!

Nasıl ki kendi temizliğine özen gösteriyorsa, her şeye -tabak çatalından bıçağına- özen göstermeli. Örneğin, bardakları asla ağzından tutmamalı, dokunmamalı.

**“Bilmiyorum” Denmez, “Bir Bakayım Efendim” Denir**

İyi bir garson sorulara asla “Bilmiyorum” diye yanıt vermez, “Bir Bakayım Efendim” demek mümkün. “Menü” bilinmeli, detaylar öğrenilmeli.

Siparişleri sipariş sahiplerine verir, yanlışlık yapmaz ya da “Balık kimindi, et kimindi?” şeklinde sorular sormaz. Diyelim ki masadakiler yemeklerini yemeye devam ediyor ama bir kişi yemeğini bitirdi. Onun önünden tabağı asla alınmaz. Masadaki herkese yemeği aynı anda getirilir, boşlar aynı anda masadan kaldırılır.

Farz edelim ki müşteri, yemeğe hiç dokunmadı. İyi bir garson, “Efendim yemeği beğenmediniz mi?” diye sormadan asla masadan kaldırmaz. Nedenini öğrendikten sonra mutfağa bildirilir, gerekirse ücretsiz olarak başka bir yemek servis edilir.

Müşterilerin görebilecekleri şekilde diğer servis elemanları ya da personelle sohbet edilmemeli, yemek yenmemeli.

Ayrıca mutfaktan çıkan her şey servis edilmez. İlk önce garsonun elinden geçtiği için eğer yanlış bir şey varsa servis edilmemeli. Lütfen biraz dikkat!

Ve son bir hatırlatma: Garsonlar, müşteriye dokunmaz!